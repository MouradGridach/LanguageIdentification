Nel XVII secolo, Blaise Pascal inventa la cosiddetta Pascalina per aiutare il padre, incaricato dall'amministrazione fiscale della Normandia di eseguire un difficile lavoro di calcolo. La macchina era capace di eseguire automaticamente addizione e sottrazione; questa "macchina aritmetica" fu la capostipite dei calcolatori ad ingranaggi.

In età vittoriana, Charles Babbage creò macchine calcolatrici a rotelle: la macchina differenziale (The difference engine)[3] riusciva a compiere calcoli differenziali, e Babbage arrivò a progettarne una programmabile, che però, per problemi tecnici, non riuscì mai a funzionare e che avrebbe dovuto essere programmata con schede perforate, come accadde in seguito con i primi calcolatori. Le schede perforate, cartoncini forati a seconda della necessità, furono ampiamente usate, per esempio, per il funzionamento del Telaio Jacquard, di pianole meccaniche, e poi dei primi calcolatori. Herman Hollerith (statistico statunitense di origine tedesca) ideò le schede perforate applicate a calcolatrici attorno al 1885; questo sistema fu usato per la prima volta per i calcoli relativi all'11º censimento U.S.A., nel 1891. Il sistema meccanografico adottato da Hollerith riscosse tale successo da indurlo a fondare la Tabulating Machine Company. In seguito i calcolatori furono usati dalle forze armate per regolare il tiro dell'artiglieria.

La rivoluzione informatica[modifica | modifica wikitesto]
Se la teoria dell'IA evolve indipendentemente dai progressi scientifici, le sue applicazioni sono fortemente legate agli avanzamenti della tecnologia informatica. Infatti, solo nella seconda metà del XX secolo è possibile disporre di dispositivi di calcolo e linguaggi di programmazione abbastanza potenti da permettere sperimentazioni sull'intelligenza.

La struttura dei calcolatori viene stravolta dalla sostituzione dei relè, usati per i primi calcolatori elettromeccanici, con le valvole termoioniche o tubi elettronici. Nel 1946 nasce ENIAC (Electronic Numerical Integrator And Calculator), concepito come calcolatore moderno nel 1945 da John von Neumann: eseguiva l'elaborazione a lotti (batch) nell'ordine di migliaia di informazioni al minuto. La programmazione avveniva comunque tramite schede.

La seconda generazione di computer si ha negli anni sessanta, The time sharing, sistemi basati sulla divisione di tempo e quindi più veloci; più terminali, soprattutto telescriventi, sono collegati a un calcolatore centrale. L'innovazione in questo periodo sta nel passaggio dalle valvole termoioniche ai transistor. A quell'epoca i programmi erano fortemente condizionati dai limiti dei linguaggi di programmazione, oltre che dai limiti di velocità e memoria degli elaboratori. La svolta si ha proprio tra gli anni '50 e '60, con linguaggi di manipolazione simbolica come l'ILP, il Lisp e il POP.